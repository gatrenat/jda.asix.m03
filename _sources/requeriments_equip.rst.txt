Ordinador i sistema operatiu
============================

Per a poder seguir aquest curs, suposaré que disposes d'un PC amb una
distribució Debian o Ubuntu estàndard, més o menys recent.

No t'espantis si mai no has treballat amb *Linux* doncs no pressuposaré
que el coneixes.

Demana ajut si et cal per instal·lar-te'l, tot i que les distribucions que
t'he esmentat porten uns instal·ladors molt senzills.

El PC no cal que sigui gaire potent, ni tenir un munt d'espai de disc
lliure, ni de memòria, doncs la major part del temps estarem editant text
i executant codi des de línia de comandes.  Això permet que puguis seguir
fàcilment la major part del curs amb una petita partició al teu equip,
compartint-lo amb altres sistemes operatius, o des d'una màquina virtual
sobre un altre sistema operatiu, o fins i tot al núvol amb algun servei
com ara AWS.

L'opció ideal és que disposis d'un equip només amb GNU/Linux o, com a
mínim una partició exclusiva per aquest sistema.

La partició pot ser en un disc extern o bé en el mateix disc on tens
altres sistemes operatius.

En cas que sigui al mateix disc, els instal·ladors de les distribucions
Debian i Ubuntu t'ajudaran a fer-ho i, en la majoria dels casos, no
tindràs gaire problema.

Si ho intentes a un pendrive o disc extern, et caldrà investigar una mica.
Per exemple, mira `aquest tutorial
<https://www.fosslinux.com/10212/how-to-install-a-complete-ubuntu-on-a-usb-flash-drive.htm>`_

Si no t'és possible, però, encara hi ha altres opcions.

Si el teu sistema operatiu favorit és el MS Windows, intenta instal·lar-te
una màquina virtual. Des de la versió Windows 10, el teu sistema incorpora
la possibilitat de crear una màquina virtual. Cerca per internet algun bon
tutorial. Per exemple, jo he trobat `aquest
<https://www.lifewire.com/how-to-create-virtual-machine-windows-10-4770680>`_
que té bona pinta. Altrament, pots fer servir altres aplicacions de
virtualització com ara VirtualBox (mira per exemple `aquest altre tutorial
<https://chachocool.com/como-instalar-una-maquina-virtual-linux-con-virtualbox-en-windows-10/>`_.

Si el sistema que fas servir és un MacOS, és possible que tinguis algun
problema amb alguns guions (scripts) que et proporcionaré. Prova'ls i si
no et funcionen, considera crear-te una màquina virtual.

Per instal·lar una màquina virtual, hi ha una aplicació anomenada `vagrant
<https://www.vagrantup.com/>`_ que et pot facilitar molt la vida. Et
recomano que li facis una ullada si finalment et decideixes per l'opció
màquina virtual.

A més, pots fer servir el núvol. Per exemple https://repl.it t'ofereix
un editor força completet i integració amb Git, que podria solucionar-te
totalment o parcial les necessitats pel curs. Segurament la versió
gratuïta no et serà suficient però és possible que et compensi pagar
alguns dòlars al mes a canvi de la comoditat de no dependre d'un equip.

Una altra opció a considerar és contractar un *hosting* econòmic (uns
5$/mes) que et permetran disposar d'una caixa linux al núvol. Aquesta
opció l'he provada i és perfectament vàlida per fer la majoria si no tots
els exercicis d'aquest curs. Alguns possibles proveïdors en aquest rang de
preus són https://www.digitalocean.com/ o https://www.linode.com/ entre
molts d'altres.

Probablement et resultarà molt més difícil realitzar aquest curs amb una
*tablet* o un mòbil. Si ho aconsegueixes, per favor, fes-m'ho saber!


**Atenció**: tingues en compte que jo no disposo de cap equip amb
MSWindows ni MacOS, i tampoc no he pagat la subscripció al repl.it (tot i
que sí he comprovat que es poden fer molts dels exercicis). En quant al
hosting econòmic tampoc no hi he realitzat tots els exercicis.  Per tant
no he provat exhaustivament cap d'aquestes solucions alternatives. A més,
depenent de la meva càrrega de feina, és molt probable que no pugui (sovint per
desconeixement) oferir-te suport individualitzat per solucionar qualsevol
dels problemes que t'hi podràs trobar.

T'agrairé molt si te'n surts amb alguna solució alternativa, que m'ho
comentis, i podré afegir la teva experiència aquí.


En resum
========

Les opcions que et proposo, per ordre de preferència, són:

#. L'opció ideal és una distribució Debian/Ubuntu actual en un equip
   dedicat per a aquesta assignatura.

   Si la distribució que fas servir no és una d'aquestes probablement en
   sabràs més que jo per resoldre els petits problemes que
   *sorprenentment* et trobis.

  * Avantatges: molt fàcil d'instal·lar (fins i tot hi ha opció automàtica
    amb pràcticament cap interacció!), l'ordinador pot ser poc potent.

#. Una partició al teu equip de manera que convisquin dos o més sistemes
   operatius.

   * Avantatges: és raonablement fàcil d'instal·lar excepte amb algunes
     màquines que tinguin blocada/dificultada aquesta opció a la BIOS

   * Inconvenients: l'ordinador necessita espai de disc per als dos SO.

#. Instal·lació a un disc extern o *pendrive* connectat per USB

  * Avantatges: la instal·lació és relativament fàcil. Pots portar-te tot
    el teu entorn de treball allà on vagis.

  * Inconvenients: pot resultar una mica més lent, tot i que a partir de
    USB3 la resposta pot ser més que raonable. 
    Per arrencar-ho, et caldrà trobar quina tecla permet escollir des d'on
    arrencar el teu equip.
    Cal que investiguis una
    mica com fer-ho. 

#. Una màquina virtual sobre el teu sistema operatiu preferit

   * Avantatges: és relativament fàcil d'instal·lar i no requereix
     modificar la configuració del teu equip.

   * Inconvenients: a menys de que el teu equip disposi de prou memòria
     RAM, és probable que aquesta solució et resulti lenta. Et caldrà
     trobar mecanismes per comunicar-te amb la màquina virtual si vols
     realitzar els exercicis en el teu sistema operatiu i usar la màquina
     virtual només per validar-los

#. Una màquina al núvol

   * Avantatges: la tens disponible a tot arreu

   * Inconvenients: és possible que hagis de gastar alguns dinerons al mes.

#. Si disposes d'un MacOS, és possible que et funcioni directament

   * Inconvenients: en cas que falli algun dels scripts de suport,
     probablement no podré adaptar-lo al teu sistema.

#. Intentar-ho des del teu sistema operatiu no GNU/Linux i no fer ús de
   les proves automàtiques.

    * Inconvenients: no sabràs si el teu exercici presenta errors
      trivials (ex. noms incorrectes) fins que te'l corregeixi i t'enviï
      els resultats.
